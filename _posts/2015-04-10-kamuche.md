---
layout: post
category : obshtestvo
tags : [eco, gora, planina, jivot]
title: Ръководство за убийство на активни граждани
---

# Накратко
Бюрократичната тежест ме смаза. Спирам участието си в Общество.бг. Довършвам поетите си ангажименти и толкова. Провалих се. Останалите участници продължават и съм сигурен, че ще донесат резултати. Аз нямам силите да дочакам. Бяха интересни 2 години.

От активен гражданин се превърнах в човек непонасящ държавността. Вече не мисля, както преди. Виждам правотата на хората, които прескачат и се крият от държавата. Дори тези, които целенасочено крадат от нея, виждам защо го правят. Просто не си струва усилието да се играе по правилата. Държавата знае че правилата са непосилни, и все пак осъзнато продължава да затруднява. 

В дългата част на този текст описвам реалността на „активния гражданин“ с примери от опит.

Текстът надолу е и по-детайлно обяснение защо и как. Този текст не съм го разпространявал или промотирал без посока, той не е за реклама, а е тук за хората, на които искам да обясня защо, но най-вероятно ще достигне и до други.

# Надълго

Преди 2 години [исках да се събера](#) с хора мислещи като мен, хора с които да се сдружим и всеки, със своите професионални умения, да помогне за създаването на добри дигитални инструменти даващи сила на хората, така че гражданските действия да са лесни и да се чуват от когото трябва. Ами, [сдружихме се](#) и [се борим](#) за тези неща вече 2 години.

Но, бюрокрацията ме победи. Мен ме победи, не всички ни. Това е особено ясно в моменти като сегашния: петък вечер на разпети-петък, седя и пиша този текст. Ето, **официално декларирам провал на моите дву-годишни усилия** да подобря нещо в република България. Ако някой иска и подпис ще сложа, и печат на 4 места и нотариална заверка от двете страни на уеб страницата.

А като си помисля, че само преди 3 месеца, Януари, бях замислил и започнал да правя [дарителска кампания за Общество от мое име](http://anton.napopa.com/), така че да е [нещо лично](http://anton.napopa.com/), дори много лично, нещо което [да представя Общество.бг чрез представяне на човек](http://anton.napopa.com/). Тоест, правех обратното на този текст. Но ме изгризаха *„неща които трябва да се свършат“* и сега тази кампания никога няма да се завърши. Усилия на вятъра.

**Браво** държавни служители, **браво** политици, **браво** институции, **браво** администрации, **браво** публични органи, **браво** държавни дружества, **браво** на всички хора с държавна власт. Който и да Ви пита, каквато и да е ситуацията, винаги искате активни граждани, винаги искате по-добро активно общество и повече обединени усилия. Това *казвате*.

Вашите действия, обаче, са обратното на вашите думи. Думите, Вие просто ръсите като вълшебен прах по медийни изяви или създавате облак дим с цел отлагане, докато истинските Ви действия, за 2 години успяха да смажат точно един такъв човек, какъвто уж търсите. Точно активен, от най-оптимистичните и пълни с желание да работи с Вас. Смазахте ме с кеф. **За Вас аз съм затруднение, а законите и шефовете са най-съкровеното светило**.

## Активен, активен, активен

Активният гражданин за Вас е една прекалена занимавка, и всичко извън ежедневието Ви, е задължение на друг отдел, на друга администрация, не на вашата.

Другият отдел, *разбира се*, е просто трима души в съседната стая, но нали не е ваша работа, защо да помагате на активния гражданин? В случая на друга администрация, тя сигурно е просто на телефон разстояние, но защо да им звъните - та това е допълнителна работа? Кому е нужно? Нима някакъв си човек, дошъл при вас, отделящ от работното и личното си време, има идеи заслужаващи телефонно обаждане? **Разбира се, че не.**

Може би искате да ползвата друга тактика? Няма проблем, *ето*:  съгласете се че ще съдействате, но отлагайте с месеци. Изтънчен номер. Дипломатично изиграно. Браво. Винаги може да се измисли оправадание, не се тревожете. Докато стане време, туко-виж имате мандат и той мине, а какво по-хубаво от това за оправдание, а?

Може и да сте ***още по-гъвкави***: съдействайте, кажете, че е готово исканото от Вас, дайте причина на активния гражданин да е доволен, забавете малко отговора, и после, вече като няма време за реагиране, покажете му какво сте направили, което реално само на 10% съвпада с неговото. И така отново печелите. Win.

И, споко, и следващото правителство е същата работа, и те ще ползват това ръководство, и те ще убият активните граждани.

## Айде

Някой го предвидиха, някой се надяваха, и ето че стана. Не мога повече да се боря, не мога да търся начини за обединяване на хора, не мога да коментирам закони, не мога да ходя по обсъждания и конференции, не мога съвестно да се грижа за партньорите, не мога да коориднирам други хора с ентусиазъм които Вие да посичате, не мога вече сайтове, дизайн, мейли, усмивки... нищо не мога.

Понеже като ме питат днес, след 2 години,: *"И какво се промени?"* не мога да кажа нищо. Мога да кажа хиляда неща, които съм правил и които съм правил с други хора, но какво се променило? 

> В ръцете си имам само остатъци от изпилени нерви и нечии бъдеши обещания

**Реално**, за да промениш нещо, нещата са устроени така, че не може да си просто активен гражанин. Няма да ти стигне живота да промениш нещо трайно. Някога съм повтарял, но вече не виждам как може малко по малко, тип маратон, да се действа. Ще умра преди да има резултати, ако маратонствам. Искам да умра спокоен и явно (*за мен е явно*) няма да е спокойствие дадено ми от добре-работеща държава. Това с маратона работи само за култури като азиатската и тяхната готовност да правят неща за 2 поколения напред. Аз искам преди това.

В допълнение, **реално**, неправителствените оргазниации имат повече тежест от нашия приятел активния гражданин. **Реално**, трябва да зарежеш останалите си дела и да направиш това странно нещо наречено неправителствена органзиация? Каква е тая организация? Звучи като нещо от сорта на:

> ние, хората с държавна власт, знаем че не си вършим работата добре, и че не са достатъчни активните граждани, така че нека има едни органзации, които евтино, или без пари от нас, да закърпват нашите недогледици

Значи, зарязваш си делата, правиш организация, и после? ...ами, може и да не си зарязваш делата, може да си бачкаш и само от време-на-време да си активен. Пак, обаче, един живот няма да стигне. Още повече, **реално**, трябва да си търсиш финансиране на тази организация.

**Резюмирам до тук за разсеялите се**: за да промениш нещо трябва да финансираш сам своето гражданско предложение - никой няма да отделя време и да ти помага, ах ти мечтателю, активни гражданино. Това е общоприето и нормално, видиш ли.

**Реално**, и с финансиране не е сигурно, че ще успееш, точно заради същите номера от секцията *„Активен, активен, активен“*, но поне няма да си като мен:

> Да инвестираш 2 години живот в борба със законови зомбита, след която борба да разбереш, че след като си зарязал работата си вече нямаш спестявания, и след като си се отдал на борба нямаш спокойствие. Паралелно на това, твой близък човек страда или си е *отишъл*, а ти не можеш да се погрижиш за това, заради същата тази липса на сигурност, или липсата на нерви, или липсата на време, в което да си почивал, понеже не си.

**Ето това е благодарността на държавата за активния гражданин**. Мерси и аз. Чао, държаво. Чао, всички държави и вашите правила. *Да го духате*.


## Почти очевидното
Така че, добри хора, набавете сигурност за себе си, **по начин, който намирате за най-добър**. Държавата няма да се сети за вашата сигурност. Крийте, крадете, бягайте от държавата и въобще, каквото намерите за добре. Понеже:

1. когато помагате на хората с държавна власт сте **прецакани** и **унижени**, вашите усилия и време са изгубени
2. когато изрядно следвате правилата сте останали **без време** и **унижени**, или сте останали без голяма част пари, понеже сте платили някой да ви помага в спазването на правилата (адвокат/юрист/legal advisor).

А когато, и ако, дойде време, уж да ви се дава сигурност чрез осигуровки (под формата на пенсии), ще се намери някой-друг скандал или фалирала банка, с които да се обоснове новооткритата Ви липса на сигурност.

### Впрочието

Междудругото, няма как да не спомена, колко е смешно практическото *(разбира се неизказано)* изискване за финансиране на гражданските идеи. **Реално**, трябва да се намери фонд/донор/източник на финансиране. Трябва да се изучат/изследват неговите критерии. **Реално**, това е още 1 тон бюрокрация, предназначена да спести срещи лице-в-лице, с които да се разграничат идеите за източване на пари от истински-добронамерените и смислени идеи.

Практически, това „криви китки“ и заради това се правят проекти, които не са с оригиналната идея, а само с **половин идея** и още половин от източника на финансиране. Тоест, **източникът на финансиране определя посоката**. Той отнема от оригиналната идея и получава власт над активния гражданин предлагащ към държавата.

Вие, не само търсите финансиране, запознавате се с критериите, напасвате думи, прекарвате дни/седмици в мислене и писане на предложения за финансиране, а освен това от първоначалната идея, която е била предложение на **1 активен гражданин** към 1 държава, се е превърнала в предложение на **1 човек и 1 източник на финансиране** към държавата. И това е ок?

Да споменавам ли безумията като ***„собствено финансиране“***, което значи, че се изисква от вас да плащате за своята гражданска идея заедно с източника за финансиране. Разбирате ли, **вие плащате за да предложите подобрение**, на хората с държавна власт.

А знаете ли... ох, безумно е... За 99%, ако не 100% от вече участващите в неправителствени организации хора, **това всичкото е нормално и разбираемо**, понеже: ***„това било цената на финансиране“***.

> Аз просто искам да видя **ценна и градивна дискусия** породена от предложение на активен гражданин, от която дискусия да има резултат. **Не искам** да си зарязвам занаята, **не искам** да правя организации, **не искам** да им търся финансиране и **не искам** да плащам после за моята идея.

**Само аз ли виждам проблема тук?**

Цял бизнес има около тези финансирания..., но ако се започне темата този текст ще се удвои. Ако ви е интересно, звъннете, ще отидем някъде на слънце лятото, ще се разходим, и ще поговорим.

## За хората и доброволността
Искрени, жизнени, туптящи благодарности на всеки, който е помагал доброволно по мой призив или ще помага по призив на друг участник. На всеки включил се с някоя дейност съм благодарил и тръбил за участието му.

За останалите стотици хора, хора които не са помагали, въпреки че видимо са давали признаци че искат да са активни - разбирам. Целият тоя текст е едно голямо "разбирам". Ясно защо. Разбирам и хората, които са се включили, но не са казали дори *"здравей"* след посрещането. Разбирам защо не са участвали, тези хора, но не разбирам защо твърдят, че искат да са активни граждани? Навярно самозалъгването помага и идеята да бъдат активни звучи добре, но щеше да е много по-лесно, ако просто бяха казали че искат други неща. Но и това е човешко, разбирам.

Единствено ми е било тъжно, че **никой не каза „не мога“**. Тъжно е, понеже липсата на едно такова „не мога“ в комбинация с привидния интерес изхабява хора. Факт, който не се осъзнат достатъчно. Най-пресен пример са организираните събития/сбирки, като хакатона февруари (тази година, 2015), в който вложих огромни усилия за грешни очаквания. Усилия на вятъра. Фиууу, отвя ги.

## За уникатите
Да не се забравят хората с държавна власт, които също се борят. Те са **активните граждани** попаднали от другата страна на барикадата. Евала им, но и тях ги морят същите закони, правила и шефове, които се опитват да ги охапят и да ги направят законови зомбита.

Дано всички те са истински, искрени хора и дано са удоволетворени от резултатите на усилията си.


## Едно топване в блатото

1. Седите в зала с група хора и обсъждате промени в закон. В тази зала сте поканени и не Ви се плаща. Наричат Ви експерт, но едвам имате думата. Ако искате обратна връзка за коментарите Ви, трябва дни или седмици да я искате. Представете си го още 10 пъти, може би под формата на конференции, отворени маси, затворени маси, столове, дъбови дръвчета.... А двайсе, **а трийсе**?

1. След 2 седмици има друго събиране, публична дискусия за ел. управление. Канени сте, отивате, обсъждате. Тръгвате си. Оказва се, че организаторите не са от държавата, а са изпълнител на обществена поръчка за създаване на *„стратегия“*. За тази цел фирмата получава 5 милиона. Вие туко що сте започнали 4 часова среща с желание да помогнете, но никой не Ви е чул, и никой въобще не е спазил обяванета програма. Организаторът, обаче, е получил хиляди за вашето безмислено присъствие. **Cheers to that**.

1. Свързвате се с една адмистрация и получавате позитивен отговор, че са готови да приемат ваши коментари, ако ги оформите в специфичен формат, искат „становище“. Ободрен от великото благоволение, Вие прекарвате време в преглед на процедура/закон/уебсайт и пишете вашите коментари в продължение на дни. Пращате ги. **Повече не чувате нищо за тях.**

1. Имате среща с хора от даден отдел в община. Представлявате няколко човека с прекрасни технически умения, отивате на жива среща, на място където от общината са пожелал, отивате с 1 послание: *"Професионалисти с ентусиазъм искат да направят за общината страхотно мобилно приложение, а от общината само да каже, че ще го ползват и го правим"*. 2 седмици сте опитвали да уговорите среща. Успели сте да уговорите ден и час, както и сте проучили с кой ще се виждате. Срещата се отлага предния ден. След това идва друг човек на самата среща. Той ви казва, че на повечето въпроси не може да ви помогне, понеже ви трябва човекът, с който първоначално сте имали среща. На останалите въпроси получавате най-жлъчната усмивка и тътен на ***"О, да имам информацията, но тя е публична, защо да ви я давам?"***.

1. Месеци консултирате как може да се подобри процеса за ел. управление. През това време безумни поръчки в порядъка на стотици хиляди или милиони продължават да бъдат поръчвани. Беузмия като сървъри със **260GB** RAM, системи без никакви детайли, дублиращи се системи, безполезни системи... Докато вие консултирате доброволно и не сте видели промяна родена от това консултиране, ами през това време някой печели милиони.

... спирам. Въпреки че написах толкова примери, че е почти-сигурно да се появи някой и да обяснява колко съм негативен, без дори да види усилията. Разбирате ли, не съм седнал да плюя без да се пробвам. **Ако 2 години не стигат за пробване без възмущение, не знам какво се иска от 1 живот.**

## Неправителственото блато
А пък да знаете... Тази концепция за неправителствени организации....

**Ами тя е покварена**. По-голямата част от такива организации единствно правят проекти, за да получат финасиране. Те не са активния гражданин, а са просто една допълнителна държавност. Тази поквареност на повечето организации се ползва, като *„мръсна риза“* за всички организации, и много лесно може да се очерни някоя смислена идея.

Повечето организации спорят ожесточено. Не работят заедно, стръвни са да вземат финансирането. Разбирате ли? Те не са вече активния гражданин. Ако бяха, щяха да си говорят и ще се обединят, няма да се делят и да правят едни и същи или ужасно-подобни неща. Няма да подражават на държавата.

Тези, мръсните, организации **не разбирам**. Бизнесите, които не плащат всички данъци и такси не спазват всички правила - **тях разбирам**. Поне бизнесите създават нещо, което някой иска и купува. А „мръсните“ неправителствени организации взимат пари просто симулирайки активност. **Това кой го иска, кой дава пари за симулация?**

От къде са тия пари? Идват от някакви фондове. Какви са тия фондове? Ами банки и всякакви други ултра-богаташи. Те искат да изглеждат добри (*и нека го правят*) и дават пари за каузи, но повечето каузи са кухи. Семинарчета, обучения, стратегиии, брошура, конкурси и готово, изхарчени са 100 хиляди лева. Къде му е трайната промяна на това? Организациите го правят, понеже са видяли същото от кривата дръжавност. **Браво**. Освен от богаташи, тия пари идват и от държавни или европейски *„програми“*, което са още по-близки по начин на работа с държавните дела.

Освен че държавата приканва хората да се занимаят с цялата тази олелия, **тази цялата олелия е черна работа**. 

> Та, я кажете, Вие хора с държавна власт, как точно *„насърчавате активните хора“*.

## Ако държавата беше обикновен бизнес...
.... щеше да фалира за 3 дни. Никой не би търпял такава компания, с такова арогантно държание и обслужвания. Организация с жлъч.

Нито един бизнес не би си поръчвал едно и също нещо десетки пъти.

Нито един бизнес не би поръчвал нещо с конкретна сума без да има представа какво иска.

На нито един бизнес няма да му се дадат милярди по някаква програма, и после той сам да си решава за какво точно да ги използва.

Нито един бизнес не търпи служителите, които не отговарят на email с месеци, или дори никога. Няма да търпи и хора, които казват че си вършат работата, но реално не я.

## И нека не се правим на луди

**Не може да си мислим**, че всяка малка промяна води напред. Така щеше да е ако държавната организация функционираше наред. В момента всяка малка промяна има 90% шанс да бъде затрита от следващити хора с държавна власт, както пясъчният замък на плажа е заличен от прилива. Шушшшшшш... и го няма, и пак наново.

Не е като-да-си-измислям. **Не е възможно** да си активен гражданин, водейки **пълноценно** ежедненивие в останалото време. Изискват се жертви. Безумно огромни. Ненужно огромни.

За някой *„това е начинът“* просто. Дано успеят. Опитах. Аз не мога.

**Не може да си мислим**, че хората с държвна власт не са квалифицирани достатъчно и затова грешат. Айде бе, за какво ниво на квалификация говорим? Оставете дори квалификацията, понеже какво от гореописаното като проблеми, кое ви се струва, че породено от липса на компетентност? **Нищо** . То е заради жлъч, изгода и страх от правилата. **Ебати правилата, внасящи страх и спиращи добронамереност**

И нека да не се правим, и че това всичкото е понеже ***„правилата трябва да са консервативни“***, иначе, ако не са, щяло всеки да ги променя, включително злонамерено. Чакайте, как така всеки? Става дума, че в момента няма никаква градивна дискусия или нормален диалог за тия правила. **За активния гражданин има препядствия след препядствия.** Ако можеше да се дискутира нормално, как ще е лесно злонамереното? Нали имат умове хората, ще го осмислят.

## Та, така

Не мога да правя това, което правих, понеже вече не вярвам. Сега ще мисля как да си осигуря спокойствие по приятен начин. Малко *„usability“* за моя си живот.

Ако някога има финансиране, и останалите участници от Общество.бг искат да участвам, няма да откажа, но не се учудвайте ако заплатите не са сиромашки, каквито хората очакват за „добри каузи“ *(това е едно друго безумие)*, а доволни суми. Дано това стане; кеф ще е. Тогава, обаче, няма въобще да търся съдействие в ролята на активен гражданин, тогава ще си гледам кефа.

И последно, **към хората с държавна власт**: помнете, че Вие сами превърнахте Ваш приятел в човек, който не Ви понася. И когато се уловите че мрънкате, задето няма нормални хора, които се обръщат към Вас, тогава дано разберете, че вашите правила не позволяват нормални хора да ги следват.
