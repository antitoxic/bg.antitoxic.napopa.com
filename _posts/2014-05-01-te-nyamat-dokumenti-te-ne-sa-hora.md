---
published: true
layout: post
title: За хората
category: obzor
---

Месец след [миналата статия](http://bg.antitoxic.napopa.com/obshtestvo/2013/05/12/puteki-za-promnqna-v-bulgaria-i-avomatizaciq-za-novoto-obshtestvo.html) започнаха протестите. Между двете събития няма пряка връзка, но има моментум. От *миналата статия* мина година.
Статията се казваше *"Какво да направим за България и какво да направим ние програмисти&дизайнери за България"*. Tова тук е втора част. Време беше. Това е за всички, които се събрахме и се събираме. 

Не стана ясно в предишно-написаното, това не е само за техничари и дизайнери. Това е за всички с умения и желание. 

А сега ще направя опит за увод, в който да припомня **Защо?**

## "Te не са хора, те нямат документи!"
Това е цитат от жител на с. Розово след въпрос: защо има враждебност към хората от Сирия и децата им. 

Това изречение не описва 1 човек от 1 село. Оставете, че той го е казал. Оставете, че се отнася за бежанци. Това изречение описва мисленето на цяла една държава и болезнения начин, по който е впито в умовете.

Разбирате ли, не е важно че си в беда, важно е да имаш документите. Хартийки. С печатчета. Детската игра на държавите: Дай ми хартийка, аз ще ти дам печатче.

В момента, желанието за промяна трябва да се бори с термини, процедури и документи.

1. Ако не знаете правилния термин: **а`ма моля Ви, не сте хора**.
1. Ако не знаете правилната процедура: **а`ма моля Ви, не сте хора**.
1. Ако нямате правилните документи: **а`ма моля Ви, не сте хора**.

Разходете се в съдебната палата в София. На 90% от гишетата пише:

> Това не е информация!

Какво ще кажете да разлепим под тия табели:

> Благодаря, много мило и полезно, точно от това се нуждаех. Чувствам се гражданин. С уважение, Ваш българин.

Не е позитивно, така е. Как иначе да набуташ толкова счупени усещания в думи? Това е възможно най-милата опаковка.

Знаете, разбира се, че има и хора в тези гишета. И тези хора може да са мили и да Ви упътят, като нямате правилната бланка. Да ви дадат химикал дори. Да ви кажат до кога работи гишето!

Те не могат, обаче, да не Ви изискат всички документи. Те не могат да ви кажат защо се искат тези документи, нито да Ви помогнат, когато нещо липсва. Документите са Ваш проблем, а дотогава Вие не сте човек.

Защо животът е опасан с документи? Какъв е тоя пояс от квитанции, който трябва да носим? Къде е морето, планината и близостта с хората? 

Ето защо ни трябват технологии с даваната от тях автоматизация и визуална и невизуална нова комункация. За да живеем по-истински.

## Как да го променим заедно
[Ние](http://www.obshtestvo.bg) сме хора извън политиката, хора с умения, хора събиращи се в оскъдното лично време. Събираме се и се опитваме да подобрим разбирането между държавата и живеещите в нея хора. Това е което правим. Разбира се, има различни проекти, но общото между тях е, че ние градим комуникация чрез смислена визия и автоматизация. Тази смислена визия се опитваме да я въведем, да я направим действаща.

Процесът е съставен разнородни дейности. Планиране, чистене на идеята, разработка, стратегии за въвеждане, срещи, срещи, срещи, мейли, мейли, мейли, design, design, design, development, develo.... Срещаме се с подобни организации, с държ. администрация. Организираме срещи между нас си, хакатони. Абе "и прочие", [ако Ви е интересно - питайте](mailto:info@obshtestvo.bg).

Затова са нужни хора, които могат да изградят и замислят новата комуникация, хора да я представят, хора да я въведат. Това не са непременно различни хора, но са различни роли и умения, които са нужни.

В тоя *градеж* ние оползотворяваме уменията си и работим така, че да не ни е наложена работата, а да е приятна. Не винаги е лесно и заради това ето няколко придошли размисли:

### Живеем животи
Нека установим очакванията. Споменатото в предната статия *"По час дневно"* е по-скоро: няколко часа накуп, кой-когато може. 

Някои тази седмица ще могат повече, други след месец. Някой идва днес и се отказва утре. Някой казва че ще се заеме с нещо и утре ще е готово; нещото не е готово.

Колкото хора, толкова различни варианти. И това е нормално. Не е стабилно според икономически теории, но е човешко. Това са наши си животи. Не може да си налагаме, какво да правим. Просто нека го правим с желание и нека не очакваме, че ще стане утре. Бавно, бавно ще станат нещата. Важно е да предадем на хората, с които работим, (a.k.a. участници и партньори ), че ще стане бавно. 

Никой не е свикнал явно. От всякъде стои почуда, като нещата не станат в *нормалния* срок. Имало някакви инерции, имало точка на пречупване, ако не сега то... Споко бе. Кога се размишлява в тоя свят как да се вършат неща? Или само се вършат неща? Нека вкараме мисъл. Нека позволим някакво време, хем между нас си, хем на идеите.

Каквото стане. Колкото - толкова. 

### Има значение как
Умолявам, моля Ви прекрасни, честни хора: в желанието си да помогнете имайте предвид, че от следните:

1. "С какво мога да помогна?".
1. "Какво ще кажеш да се заема с <име-на-дейност>?" / "Аз мога да поема <име-на-дейност>"

номер **2.** е *десетки пъти* по-силно. 

Ако попитате **1.** автоматично става нужно да имате помощник за да помогнете. Разбирайте, че всеки е като Вас.

Ефекта от желанието да помагаш е наполовина, ако идва с очакването, че това нещо е точно дефинирано и описано. 

Идеята Ви харесва? Искате да се включите? Не знаете как? 
Най-хубавото нещо е да помогнете на останалите да се дефинира какво може да помогнете. Най-хубавото нещо е да разгледате и да предложите. Питайте, повтаряйте, питайте.

Хората забравят, хората се разсейват, хората превключват настроения. Това е човешко. Затова питането не е досадно. Питането е посрещнато с радост и благодарност, че имате енергия. Радостта от това, че някой друг се интересува с такава енергия, утвърждава в човека вярването, че това което прави си струва.

### Работим заедно за идеи
Няма място за дребнавост. Ако градим комуникация, нека първо се разбираме помежду си. 

- По-дяволите, няма значение азбука, език или правопис. Важни са идеите. Разбирате ли за какво става дума? Ако разбирате, хайде без дребнавост в това дали е "ъ" или "а" и подобни. Ако спираме на всяка песъчинка, корабът ни няма да отплава.
- Хората са различни. Ако някой израз Ви се струва враждебен, спомнете си, че човекът, който го е написал е доброволец влязъл в кауза, за да подобри света около него, и отдайте враждебността, която усещате на трудно изразяване. Иначе казано: *"Give them the benefit of doubt"*.
- Ако някое решение е взето прибързано - не се сърдете. Решенията тук не са закони. Лесно се променят.
- ... и всички други молби, които всеки от нас е чел *по форумите*, сещате се да не се хапем за идеи, да сме градивни, и тн. няма нужда да се изреждат нали?

В такива дреболии отива огромно количество енергия и емоция. А и време. Не само това, с тези забележки за незначителни неща хората биват отблъсквани. Вашите думи стават *"онези документи"*, които задължават. Заклеймявате всеки написал нещо, което не е по Вашите стандарти, като *нечовек*.

Нека фокусът да бъде промяна на държавата около нас, а не да се променяме един друг към "правилни" хора, нека не се делим и разпокъсваме.

### Лакатуш, инфо и изповедания
*(Ако пожелаете, прескочете тази секция и [вижте към края](#END))*

Аз какво правя? Аз съм писачът, разносвачът, секретарката. И изневерявам на идеята, че всеки тук трябва да прави нещо, което харесва. Понеже аз съм аварийният човек. Този който запълва нещата, които няма кой да прави. Има мейли да се пишат, срещи да се правят, резюмета, спокойствие да се внася, мотивация... Аз съм този, който седи с ветрилото и ви носи бриз, когато всичко е жега, но ветрилото е тежко. И не съм най-добрия възможен бризо-носач.

Сигурно си има название за такава позиция и аз тук наивно описвам нещо, което някъде е добре дефинирано. Сигурно.

Истината е, че съм жаден за живот. Да видя някой-друг родинина и приятел. Да поиграя... федърбал например. Да наслагам колци за доматите, да окопая лозето, да се поразходим със смях в някоя гориста пътека. Да седна на маса с нашите и да поговорим радушно. Тези неща не могат да станат из-между-другото. За да се се стигне до тях е нужно да се прекарва време в човещина (разговори и премеждия) с тези роднини и приятели.

А в момента съм почти денонощен стража.

Освен че прекалявам с количеството работа, разбрах, че хич не ми се на нравят някой от видовете задачи. Като да пиша официални мейли. Обичам да пиша текст, но официални мейли не. В тази му форма, мейлът е фалшива комункация. В началото, и края му, хората са пълни пластмаси, а по средата - трябва да се внимава кой-как ще разбере написаното. Писателят на мейли е сапьор в минно поле. Като бонус, ако вложиш време и емоция в мейла, знай че може да не бъде дори прочетен. 

> Драга,...


> Уважаеми,


> Нека се чуем пак след 2 седмици...


> Поздрави,
> М.

Да хванем например *"Поздрави, М."*? Хората нямат време да погледнат навън и да ти кажат *"Хубав слънчев вторник, Мария"*? Толкова ли е къс деня, че няма време за секунда лично отношение? Всичко трябва да е стандартизирано.

И това се превръща в онова *"документи"* по-горе. Имам усещането, че от другата страна се мисли така: *"Поздравът е тук по задължение, а не че ми пука как си, слагам този поздрав, за да съм човек пред теб, за да имам документи"*

И разбира се може на някой просто да му се е изплъзнало. Нека да не се съди толкова строго. Някой може да харесва писането мейли, или поне до този момент да е харесвал. Ако искате да помогнете и можете да помогнете - давайте, питайте и [*не спирайте*](https://www.facebook.com/groups/obshtestvo/) да питате, докато не напишете първия мейл.

#### Още от "това мрънкало"
Има и други неща, в които не искам да влагам усилия, понеже усещам като чужди. Или поне вариантът, под който тези неща са ми представени, аз усещам неестествен. Час от тях, за които се сещам са:

 - PR
 - Marketing
 - Sales

Предлаганите подходите в тези дейности не са за мен. Някой хора знаят какво искат да правят. Аз знам, че това, в тази си форма, не го искам, но също вярвам, че ако отделим време може да се стигне и до по-естествен подход. Дали съм пак наивен?

Когато ходя на срещи, не *продавам* проектите, не ги подслаждам (/sugar-coat-вам), а разказвам за тях с ентусиазъм и търся отсреща хора, на които са им интересни. Не пробутвам или хваля идеите, а когато може ги утвърждавам с подкрепящи факти и решения взети от други (references).

Странно е, но след написани 2 проекто-кандидатури за финансиране, те са за предпочитане пред мейлите. Поне знаеш, че някой ще ги прочете и оцени, било то негативно.

И това има за правене - източници за финансиране. За да вярват и хората, които оценяват идея спрямо наградите й. Като бонус финансирането осигурява рядката възможност някой да работи над нещо, което му е присърце.

## Бъдещето
<a name="END"></a>
Сайтът obshtestvo.bg премисляме да е централно място, където да се организираме. Не искаме да пишем поредния PM софтуер. Просто няма нищо, което може да впрегне доброволческия неспецифичен дух в ненапрягаща система.

Лично, се опитвам се да нормализирам денонощията. Малко да отпусна. Написах това, с идеята, че като всичко забави ход, няма да има отблъснати, почудени или разочаровани.

Страхувам се единствено, че нямаме човек, който да върши голямото количество комуникация. Аз очевидно не смогвам. Имаме голяма нужда от това. В момента говорим с партньорски организации по проекти, с организации, които биха ни предоставяли зали, говорим с президентството, които да ни подкрепят в изяви... Добро описание е *"Не е като да няма"*.

Мислят се варианти. Ако някой прояви желание - супер. Иначе най-ясният в момента друг вариант е лично да се заема с повече платен freelance и с него да плащам на някой месечно да го върши.

## Напредък и хора
Ако Ви интересува напредъка, свържете се с хората в [Facebook групите](https://www.facebook.com/groups/obshtestvo/), [Google групата](https://groups.google.com/forum/#!forum/obshtestvo-organisation) или [разгледайте блога](status.obshtestvo.bg/). Има списъци с активни дейности.

Уважение, радост и благодарности за хората прекарващи лично време за този напредък. Овации за тях. Овации за атмосферата създадена от тези хора.

Продължаваме. Без етикети. Който желае да лепи "социално предприемачество", "фондация", "доброволци", "наивници", "geek-ове", т.н.

Ние сме просто хора.
